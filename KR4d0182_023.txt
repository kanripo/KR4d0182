# -*- mode: mandoku-view; -*-
#+TITLE: 豫章黄先生文集
#+DATE: 2015-09-11 09:56:33.328364
#+PROPERTY: ID KR4d0182
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 23
#+PROPERTY: FILE SB04n0519-023豫章黄先生文集-卷第二十三.
<pb:KR4d0182_SBCK_023-1a>¶
豫章黃先生文集第二十三¶
　　　　　　　黄庭堅魯直¶
　　　墓誌銘十三首¶
　　　　蕭濟父墓誌銘¶
　　　　王力道墓誌銘¶
　　　　晁君成墓誌銘¶
　　　　劉道原墓誌銘¶
　　　　黃幾復墓誌銘¶
　　　　陳少張墓誌銘¶
<pb:KR4d0182_SBCK_023-1b>¶
　　　　張太中墓誌銘¶
　　　　胡宗元墓誌銘¶
　　　　劉咸臨墓誌銘¶
　　　　李元叔墓誌銘¶
　　　　李仲良墓誌銘¶
　　　　楊寛之墓誌銘¶
　　　　張子履墓誌銘¶
　　　　　蕭濟父墓誌銘¶
吾友蕭濟父新淦人諱公餉曽大父詠大父漢¶
<pb:KR4d0182_SBCK_023-2a>¶
卿皆不仕父中和福州長樂令以太常寺奉禮¶
郎致仕濟父事親不遺力居喪以毁瘠聞友愛¶
其弟恩意甚異博學能文少時累試禮部在太¶
學有聲稱熙寧中忽自廢不爲舉子元祐六年¶
乃以特奏名試於庭得一命歸而殁於牖下享¶
年五十有九娶廬陵叚氏生六子男曰皡曄麟¶
玕二女爲歐陽毖郭欽正妻初濟父旣無仕進¶
意築屋於清江峽之碕巴丘之上曰休亭間居¶
且二十年於書無所不觀尤好孟子黄帝素問¶
<pb:KR4d0182_SBCK_023-2b>¶
啄其英華以治氣養心遨樂於塵垢之外推其¶
緒餘子弟皆興於學逮其欲出仕不幸而死與¶
濟父游者皆哀之故啇濟父之得喪而爲之銘¶
銘曰¶
玉笥岑岑閱丗無疆我以爲朋章貢合而流清¶
不舍晝夜與我偕行仰其髙追配古人鉤其深¶
得意日新力耕孔耘食其新陳其妃能桑以奉¶
補紉調䕶諸息其檟其棘各授之職而老斲輪¶
儻而遇合富貴嶫嶫牛羊賔客金玉僕妾怨塞¶
<pb:KR4d0182_SBCK_023-3a>¶
宇宙榮不滿睫以此易彼君必不厭而心爲田¶
而智播耰穫而自得是謂有秋郷曰揚名里曰¶
雙秀卜宅斯丘龜筮告猷安只樂只無廢無圮¶
　　　　　王力道墓誌銘¶
吾友力道諱肱王氏蓋瑯琊臨沂諸王在齊不¶
逺遷者其丗家序列史官文獻相望有諱某者¶
於其郷有徳没而其配崔夫人與門人子弟誄¶
其行曰恭睦先生是爲君考庭堅童子時與力¶
道游是時恭睦先生尚無恙得入拜崔夫人於¶
<pb:KR4d0182_SBCK_023-3b>¶
堂以兩孺子同學問相愛故兩家親亦相愛力¶
道長予二歲而少成獨立無兒子氣食飲臥起¶
與書史筆墨俱後七年比歲以郷舉士俱集京¶
師甲辰丁未歲相從也力道此時律身甚嚴而¶
與人極愷悌於書無不觀而尤喜易春秋文章¶
初不經意睥睨左右下筆娓娓不休熙寧癸酉¶
邂逅夜語於西平客舍謹厚而文甄叙人物有¶
理致予知其在困而不揜也又二年客自齊來¶
乃言力道與往時大異沈浮問井間得酒不擇¶
<pb:KR4d0182_SBCK_023-4a>¶
處所遇屠販如衣冠愛之者以爲似畢茂丗光¶
孟祖之爲人而力道自言與二子異人亦無以¶
命之或謂力道窮不偶懟故自放於酒中吾以¶
爲力道智及此殆不爾如是三年終以酒死得¶
年三十有五無子有遺文未輯夫人張氏猶尸¶
其祭旣祥張氏又卒於是崔夫人七十餘歲矣¶
哭之甚哀力道之兄撫州軍事推官將舉恭睦¶
之喪兆於臨朐之龍泉而葬力道於其域謀曰¶
知吾弟者莫若吾友臨川晏叔原幾道豫章黃¶
<pb:KR4d0182_SBCK_023-4b>¶
魯直庭堅將請叔原序其文而屬魯直銘其墓¶
則以狀來庭堅其可不銘銘曰¶
嗚呼力道壯長如其初慈孝弟友材則多有培¶
徳以自厚不昌其後壯士溺於酒萬丗同流今¶
也何咎我圖作銘式慰其母兄維金石之壽¶
　　　　　晁君成墓誌銘¶
君成晁氏事親孝恭人不間於其兄弟之言與¶
人交其不崖異可親其有所不爲可畏喜賔客¶
平生不絶酒尤安樂於山林川澤之間一丗所¶
<pb:KR4d0182_SBCK_023-5a>¶
願治生諧偶入仕遇合蓋未甞以經意生二十¶
五年迺舉進士得官從仕二十三年然后得著¶
作佐郎四十有七以殁君成處隂匿跡家居未¶
甞說爲吏及爲吏極事事有不便民上書論列¶
甚武爲上虞令以憂去民挽其舟至數日不得¶
行使者任君成按事并使刺其僚君成不撓於¶
法不欺其僚盡心於所諉不爲之作藁矢也仕¶
宦類如此故不達少時以文謁宋景文公景文¶
稱愛之晩獨好詩時出竒以自見觀古人得失¶
<pb:KR4d0182_SBCK_023-5b>¶
閱丗故囏勤及其所得意一用詩爲囊橐熙寧¶
乙卯在京師病臥昭徳坊呻吟皆詩其子𥙷之¶
榻前抄得比終略成四十篇蜀人蘇軾子瞻論¶
其詩曰清厚深靜如其爲人濮陽杜純孝錫狀¶
曰哭君成者無不盡哀皆知名長者也子瞻名¶
重天下孝錫行已有恥其於兄弟交遊有古人¶
所難補之又好學用意不朽事其文章有秦漢¶
間風味於是可望以名丗君成之後殆其興乎¶
故論譔其丗出游居婚宦使後有考銘詩以嘉¶
<pb:KR4d0182_SBCK_023-6a>¶
其志願而不哀其不逢君成字也名某晁氏丗¶
載逺矣而中微有諱逈者事某陵爲翰林學士¶
承旨以太子少保致仕謚文元生子執政開封¶
晁氏始顯君成曽王父諱迪贈刑部侍郎王父¶
諱宗簡贈吏部尚書父諱仲偃庫部貟外郎刑¶
部視文元母弟也夫人楊氏生一男則𥙷之女¶
嫁某官張元弼進士柴助(葉助/一作)賈碩陳琦三幼在室¶
𥙷之以元豐甲子十月乙酉葬君成於濟州任¶
城之吕原其詩曰¶
<pb:KR4d0182_SBCK_023-6b>¶
不澡雪以嫮清不闒墮以徒汙林麓江湖魚鳥與¶
爲徒通邑大都冠蓋與同衢制行不羶人謂我¶
愚人爭也人謂我非夫彼棄也吾趨彼汲汲也¶
吾有餘浮沈兮孔樂壽考兮不怍髙明兮悠長¶
忽逝兮不可作河濁兮濟清任丘兮佳城御風¶
兮驂雲好游兮如平生深其中廣其四旁可以¶
置守俾無有壞傷植松栢兮茂好對爾後之人¶
　　　　　劉道原墓誌銘¶
道原髙安劉氏諱恕博極羣書以史學擅名一¶
<pb:KR4d0182_SBCK_023-7a>¶
代年四十有七卒於元豐元年九月其父渙字¶
凝之葬道原於星子城西以故司馬文正温公¶
十國紀年序爲銘納諸壙中其僚今翰林學士¶
范淳夫爲文碣於墓次此兩公皆天下士故道¶
原雖不得志而名譽尊顯諸儒紀焉後十餘年¶
劉氏少長相繼逝殁惟道原一子羲仲在論者¶
歸咎葬非其所故羲仲以元祐八年十有一月¶
遷葬道原于江州徳化縣之龍泉以十國紀年¶
叙及墓碣義論譔其遺事乞銘於豫章黃庭堅¶
<pb:KR4d0182_SBCK_023-7b>¶
庭堅辭曰道原於天下獨以温公爲知己温公¶
序道原學間行義揭若日月庭堅何以加焉羲¶
仲三請曰遷奉不可以不書因得以先人遺事¶
爲託終不得辭則叙而銘之道原天機迅疾鑒¶
天下記籍文無美惡過目成誦書契以來治亂¶
成敗人材之賢不肖天文地理氏族之所自出¶
口談手畫貫穿百家之記皆可覆而不謬初仕¶
年十八名重諸公間負其才不肯折節下人面¶
數人短長不避豪貴諸公皆籍其名亦不好也¶
<pb:KR4d0182_SBCK_023-8a>¶
爲吏發強老姦宿負必痛繩治之一時號爲能¶
吏者多自以爲不及也倦游十五年温公修資¶
治通鑑奏以爲屬乃遷著作佐郎書未成而道¶
原下丗後七年書奏御論修書之功有詔録其¶
子羲仲爲郊社齋郎元祐七年刻資治通鑑版¶
書成又詔書賜其家諸儒以爲寵道原平生所¶
著書五十四卷皆有事實不空言道原與王荆¶
公善而忤荆公與陳鄘公善而忤鄘公所爭皆¶
國家之大計與大臣之節故仕不合以濵於死¶
<pb:KR4d0182_SBCK_023-8b>¶
而不悔甞著書自訟曰平生有二十失佻易卞¶
急遇事輒發狷介剛直忿不思難泥古非今不¶
達時變疑滯少斷勞而無功髙自標置擬倫勝¶
己疾惡太甚不䘏怨怒事上方簡御下苛察直¶
語自信不逺嫌疑執守小節堅確不移求備於¶
人不恤咎怨多言不中節髙談無畔岸臧否品¶
藻不掩人過惡立事違衆好更革應事不揣己¶
度徳過望無紀交淺而言深戲謔不知止任性¶
不避旤論議多譏剌臨事無機械行己無規矩¶
<pb:KR4d0182_SBCK_023-9a>¶
人不忤己而隨衆毁譽事非禍患而憂虞太過¶
以君子行義責望小人非惟二十失又有十八¶
蔽言大而智小好謀而踈闊劇談而不辯愼密¶
而漏言尚風義而齷齪樂善而不能行與人和¶
而好異議不畏彊禦而無勇不貪權利而好躁¶
儉嗇而徒費欲速而遟鈍闇識強料事非法家¶
而深刻樂放縱而拘小禮易樂而多憂畏動而¶
惡靜多思而處事乖忤多疑而數爲人所欺事¶
往未甞不悔它日復然自咎自笑亦不自知其¶
<pb:KR4d0182_SBCK_023-9b>¶
所以然也觀其言目攻其短不舎秋毫可謂君¶
子之學矣以道原之博學強識而其蔽猶若是¶
亦足以知學者之難也夫學也陷而入於蔽患¶
自知不明也自知明而不能攺病必有所在故¶
并著之使後學者得監觀焉初凝之忿丗不容¶
弃官老於廬山之下至道原而節愈髙蓋亦有¶
激云又自以源出歆向務追配前人立名於後¶
丗故傲睨萬物而潛心於翰墨仕雖不逢得其¶
所願矣夫人蔡氏亦有賢行生三男羲仲和叔¶
<pb:KR4d0182_SBCK_023-10a>¶
秤材器皆過人和叔以文鳴而秤篤行不幸相¶
繼死羲仲沈於憂患不倦學猶能力其家一女¶
嫁秀州司法參軍孔百禄道原才行之美尚多¶
可傳弗著著其大者銘曰¶
貪夫所争烈士所弃顯允劉君去位遂志其清¶
近義其勇近仁其子守節對于前人劉子矯矯¶
執方惡圎與丗齟齬曰吾道然其在閨庭恱親¶
以孝舉按抱衾室家静好上士勤道百丗之師¶
四海温公俾民不迷温公𥙷衮元元本本劉子¶
<pb:KR4d0182_SBCK_023-10b>¶
執簡匪躬蹇蹇温公論政以學爲原浚川積石¶
學深其源温公忽志劉子典學我爲銘詩式告¶
後覺¶
　　　　　黄幾復墓誌銘¶
吾友幾復諱介南昌黄氏有田西山下巳數丗¶
不知其所從來父晝以天文經緯言人事畸耦¶
如神幾復與其兄甲皆授學其父試以迎日求¶
五緯法曰先得者傳焉甲以二日幾復以十日¶
其父曰甲可丗家介可爲儒而二子皆以卒業¶
<pb:KR4d0182_SBCK_023-11a>¶
幾復年甚少則有意於六經析理入微能坐困¶
老師宿學方士大夫未知讀莊老時幾復數爲¶
余言莊周雖名老氏訓傳要爲非得莊周後丗¶
亦難趨入其斬伐俗學以尊黃帝堯舜孔子自¶
楊雄不足以知之予甞問名消摇游幾復曰消¶
者如陽動而冰消雖耗也而不竭其本摇者如¶
舟行而水摇雖動也而不傷其内游於丗若是¶
唯體道者能之常恨魏晉已來悞隨向郭陷莊¶
周爲齊物尺鷃與海鵬之二蟲又何知乃能消¶
<pb:KR4d0182_SBCK_023-11b>¶
搖游乎其後十年王氏父子以經術師表一丗¶
士非莊老不言予戲幾復曰微言可以市矣幾¶
復曰吾安能希價於咸陽而與稷下爭辯哉熙¶
寧九年乃得同學究出身調程郷尉論民事與¶
令不同而直移長樂尉舉廣州敎授嶺南人士¶
承幾復講辭章句聞所未聞稍有知名者攺楚¶
州團練推官知四㑹縣新興民岑探自言有神¶
下之越俗禨鬼相傳數郡推宗焉新州捕得探¶
兄弟妻子繫治探欺野人言吾能三呼陷新州¶
<pb:KR4d0182_SBCK_023-12a>¶
城不逞子及老弱從者以百數至城下言不效¶
皆潰去而新州聲張以爲豪賊挾衆攻城經略¶
使遣將童政捕斬而官軍所遇薪水行商皆殺¶
之亦檄幾復護槍手䇿應幾復察童政部曲多¶
不法即自言經略司不隷將下得以土丁捕賊¶
且言童政所效首級莫非王民斲已瘞之棺刳¶
方娠之婦一童政之禍百岑探不足云其後皆¶
如幾復所言用薦者攺宣徳郎知永新縣幾復¶
仕於嶺南蓋十年故中朝士大夫多不識知其¶
<pb:KR4d0182_SBCK_023-12b>¶
至京師也言均减二廣丁米事頗便民諸公將¶
稍用之而幾復死矣蓋元祐三年四月乙巳娶¶
胡氏四子一男曰槩三女長嫁梅州司理參軍¶
王鎭次許嫁番禺王逹季尚小幾復孝友忠信¶
可與同安共危喜言天下竒士胷次隗磊不以¶
細故輕重人蚤與詩人袁陟游亦工爲五言似¶
韋蘇州其客死逵調其棺歛又護其喪歸葬請¶
銘焉逵聞義士也尚能保祐其惸嫠銘曰¶
嗚呼幾復信道以後時見微而不戮啓予手足¶
<pb:KR4d0182_SBCK_023-13a>¶
子歸不辱西山之封其倩所築太史司馬實多¶
外孫女歸有子其似斯文¶
　　　　　陳少張墓誌銘¶
君諱綱少張字也眉州青衣陳氏曽大父顯忠¶
贈尚書兵部侍郎大父希丗贈職方貟外郎父¶
諭職方貟外郎知蜀州及叔父太常少卿希亮¶
兄太子中允庸同年登進士第眉州號其所居¶
坊曰三俊蜀州官不達乃買田葉縣而葬于洛¶
師遂爲汝州葉縣人君天資明爽竒書異聞無¶
<pb:KR4d0182_SBCK_023-13b>¶
所不讀銳意舉進士三絀於有司乃歎曰吾爲¶
功名乎今富貴而有功於民垂名不朽者誰耶¶
吾爲温飽乎田園豈不足哉遂沉浮里中三十¶
餘年築居第重堂複屋寓意於花竹間居雖富¶
未甞什一也方開書館欲聘竒士與游令子弟¶
作佳進士以雪恥不幸死矣享年五十有四實¶
元祐某年三月初九日初室郭氏天章閣待制¶
輔之女繼室蒲氏福州閩清縣令逺猶之女六¶
男子寧之三班奉職寛之完之舉進士宰之宜¶
<pb:KR4d0182_SBCK_023-14a>¶
之寂之尚㓜兩女子長嫁進士朱箎次在室後¶
九年蒲夫人及諸子乃克葬君于蜀州之墓次¶
而寛之走陳留乞銘於予予曩爲葉尉與君游¶
相好也又與君有連其可不銘銘曰¶
赫赫兮計行黙黙兮心亨白駒兮過隙拱木兮¶
同聲佳城兮鬱鬱水深兮卜吉谷爲陵兮見白¶
日勒予銘兮詔勿伐¶
　　　　　張大中墓誌銘¶
亡友張大中父太尉諱亢四海豪士所謂張退¶
<pb:KR4d0182_SBCK_023-14b>¶
夫者大中讀書數千卷其論說古今治亂與君¶
臣之乖逢有事於時者之得失至於豪傑而在¶
山林一言一行有槩於作者之序及文章足以¶
配不朽之事者皆能講說貫穿數千歲間使未¶
甞涉其流者聞之亦粲然若撫其㑹予初得友¶
於汝州葉縣知君不但學問優於人也其智慮¶
淵泉操行冰玉爲吏於窮郷而百事裁以繩墨¶
如居四達之衢吏胥竝文而爲姦因憒以售欺¶
君鉤索深隱不縱毛髮也又善治盜其治盜時¶
<pb:KR4d0182_SBCK_023-15a>¶
貸其魁宿作耳目跡盜之蹊迒而必得以故部¶
中無盜然天資強毅不能以聲色下人諸公罕¶
能知之薦君於朝者亦十數輩然其人無國士¶
之度不能極力推挽致君於通津故君以䕃𥙷¶
右班殿直累官至内殿承制歷監南京左藏庫¶
汝州石唐鎭揚州三溝巡檢定州㳂山都巡檢¶
通逺軍兵馬都監年四十八以卒初太尉喜論¶
兵舉事風行電擊至君敦厚儒者左規右矩然¶
不臧否人物飲酒數斗論事益精明猶有太尉¶
<pb:KR4d0182_SBCK_023-15b>¶
之風大中諱杰宋人初室侍其氏旌徳縣君繼¶
室蔡氏崇仁縣君八男子&KR2003;懐州脩武令基廬¶
州舒城主簿圭垕堂塗壘室皆進士四女子長¶
嫁潁昌崔徳孫餘尚㓜大中卒以元豐七年九¶
月而葬以其十二月竁于太尉之域後四年&KR2003;¶
基始來乞文碣於墓大中予少時酒友予數年¶
來以病不舉酒而大中宰木旣隂泫然流涕刻¶
詩宰上詩曰¶
昔在元豐王師即戎屢奏膚公河洮西東棄矢¶
<pb:KR4d0182_SBCK_023-16a>¶
如蓬將軍小校崇級分功鑄印不給其綬若若¶
輿臺小子皆二千石君在通逺則優爲之或啗¶
以利曰吾忍爲萬物並流金石獨止思君凜然¶
猶有生氣躬不受祉將在其孫子¶
　　　　　胡宗元墓誌銘¶
宗元少孤自力問學年十九以進士薦於其郷¶
二十有五再試禮部再不利益自刻苦治經術¶
厲操行客游髙安太子中允蔡仲舒材其孤立¶
以兄子妻之爲闢書舘留與甥息共學旁近士¶
<pb:KR4d0182_SBCK_023-16b>¶
家多就之者已而講授常數十百人致温飽以¶
奉之宗元貶衣損食推贏餘以煦其宗待宗元¶
以炊者甚衆其資撲厚出入里中詞氣自下趨¶
人之緩急而解其紛號稱長者汔年四十築草¶
堂於髙安之魯公嶺捐十萬錢買官書無所不¶
讀務爲汪洋無涯終日與其徒辯析義理初不¶
經意時事蓺松竹灌圃畦隱約林丘之下蓋二¶
十年𬞞町稻塍松行竹塢少壯致力而耆艾見¶
其功始爲壽藏於魯公嶺謂諸兒曰吾百歲後¶
<pb:KR4d0182_SBCK_023-17a>¶
猶安樂此宅也熙寧癸丑里人強起之迺行¶
應詔宗元丘墓在新喻數丗矣故授臨江軍長¶
史而歸歸則病緩然猶讀書不休頗著詩及它¶
文章以自悼其屈於時命後六年其子遵道登¶
第仕吉州太和縣主簿以安車奉宗元以就養¶
元豐壬戌五月丁亥迄以足痺終焉壽七十一¶
有息八人四男子也伯曰遵度仲主簿君也叔¶
曰遵義季曰章女適某郡鄒沂某郡周刋某郡¶
羅彦臣皆學士大夫也有季居室孫二人男格¶
<pb:KR4d0182_SBCK_023-17b>¶
女重慶宗元胡氏諱堯卿宗元其字也曽大父¶
寂仕江南時爲兵曹大父腆父靜皆不及仕蔡¶
夫人以諸子卜明年正月丁酉奉窀穸如治命¶
則以狀來乞銘遵道吾僚也遵度及諸弟皆力¶
學請銘又應禮乃作銘曰¶
孤童羸露勇奮厲兮求學與友甚競彊兮義不¶
獨豐燕宗黨兮温温愉愉柔縣郷兮牛衣懷璧¶
自貴珍兮老竒不耦致時命兮鬱鬱壽宫敏松¶
竹兮平生樂只永安宅兮¶
<pb:KR4d0182_SBCK_023-18a>¶
　　　　　劉咸臨墓誌銘¶
南康劉咸臨有超軼絶群之材諸公許以師匠¶
琢磨可成君子之器不幸年二十有五而卒以¶
家難故晩未取後不立其母兄哭之哀甚將卜¶
葬咸臨于九江之原屬予爲銘予觀其詩刻厲¶
而思深觀其文河漢而無極使之言道徳而要¶
其終法先王而知其統則視古人何逺哉今若¶
此故作銘以寄哀銘曰¶
和叔劉氏字曰咸臨京兆萬年而徙髙安祖渙¶
<pb:KR4d0182_SBCK_023-18b>¶
凝之棄令潁隂築屋南康汔至于今春秋八十¶
懷寳陸沉父恕道原其學知往汗簡百丗如指¶
斯掌宦丗蹇蹇不祛其藴佐司馬公著書補衮¶
咸臨岳岳秀于林臯爰發雷聲震驚兒曹我予¶
我奪持論不慴其於文章似漢游俠詩則清奥¶
欲自爲家㲉而雄鳴如迦陵伽石介守道攘斥¶
佛老君得其書奉以師保介之道術暴虎救殘¶
百謗而死危斲其棺君曰可人恐不得然我圖¶
夏屋伐木山積未支棟楹林火蕩熄母曰嗟予¶
<pb:KR4d0182_SBCK_023-19a>¶
子不亢劉宗兄曰嗟予季道不佐邦人材實難¶
有又不遂刻詩下泉慰奬其志九江宜松竁而¶
蓺之尚俾松聲詠予銘詩¶
　　　　　李元叔墓誌銘¶
元叔李氏諱堯臣丗爲長林人元叔父諱某力¶
田治生以致富饒而使元叔從學同郡人子弟¶
登科冠蓋行道上甞有可願之色元叔居太學¶
數年舉進士不効無以歸報因入粟調歸州秭¶
歸縣主簿而歸未幾丁父憂終喪遂不復仕母¶
<pb:KR4d0182_SBCK_023-19b>¶
夫人春秋髙性剛識明治家有法元叔承顔養¶
志秋毫不違内友愛二弟厚薄如砥外接士大¶
夫賢者盡禮來者滿意以緩急叩門者未甞辭¶
以故也親近交游仰之以喪葬恃之以昏嫁待¶
之以炊者至不可數歲凶躬行閭巷飢者與粟¶
疾者與醫揜不祭之骨至不可數浮屠人爲塔¶
廟者資之以落成去家學道者倚之以除鬚髮¶
至不可數湖南北號曰荆州元叔云經營郷學¶
數年乃就不間方來之士延賢者以爲師友割¶
<pb:KR4d0182_SBCK_023-20a>¶
田毛以奉之曰此先人之志也里中少年多知¶
詩書元叔之力也元叔天資樂易好讀書與人¶
寡怨士大夫蒙急難之義它日或負之客有道¶
其事元叔則笑則歎後有謝之與歡如初元符¶
之元夏六月朔旦入侍母夫人有不忍去之色¶
退而諭家人曰人生或存或亡敬其所敬愛其¶
所愛則生者可託死者無憾亡者復生存者不¶
愧矣又常所與往來爲酒食以招近者厚往以¶
問逺者人不知其所謂其壬午過郷校勸子弟¶
<pb:KR4d0182_SBCK_023-20b>¶
癸未夙興又延見諸生少焉假寐不時就食諸¶
生乃驚奔告其家家人至則起坐曰趣具衣衾¶
吾逝矣遂寐弗興享年四十有七來哭者無不¶
盡哀初娶王氏繼室張氏庭堅姨母之女也二¶
子曰適曰邈其弟漢臣以其冬十二月葬元叔¶
於月光山從先君之兆而來請銘於戎州余於¶
元叔有連又相好實泣而銘之銘曰¶
嗚呼元叔有親能子有弟能兄有財能用有友¶
能誠仁霑枯骨義及孤惸是宜耋老忽其隕傾¶
<pb:KR4d0182_SBCK_023-21a>¶
母哭妻啼以哀籲天弗貴弗年非此其身在其¶
子孫其尚信然¶
　　　　　李仲良墓誌銘¶
君諱漢臣仲良字也丗爲荆州著姓傅其上丗¶
甞有隂徳於其郷里故人而不衰始君之兄元¶
叔取余張氏姨母之女因與往來及余以史事¶
得罪遷黔州雖平生親舊於稠人廣衆中忽有¶
人言黃魯直皆瞠若也而余過荆州元叔問水¶
陸所從出經理其生資至無不足然後巳余在¶
<pb:KR4d0182_SBCK_023-21b>¶
巴楚間數歲元叔遣使來衣食我留僮僕給使¶
令恩若兄弟不幸元叔夫婦繼殁此時未識仲¶
良也竊念流落無歸時失李氏之助也其後仲¶
良修故事不減元叔時及余蒙恩東歸見仲良¶
於荆州魁梧長者也與之游乆而益可喜余病¶
荆州仲良三年問疾不懈别去數日聞訃凡余¶
與其友游莫不哀也仲良初試太學求科舉不¶
遂乃游駙馬都尉曹詩門用公主特恩𥙷郊社¶
齋郎調漢陽尉獲湖中盗數十人或曰此可市¶
<pb:KR4d0182_SBCK_023-22a>¶
美官君曰吾寧殺人以爲利耶卒核實本爭漁¶
鬭死爾再調上饒尉中書舍人姚勔謫守信州¶
民有訟水累年不直者姚心有所主名以付君¶
推之君曰一姓專利而餒十家豈賢守意哉姚¶
初怒而終愛之遂薦授理定令以太夫人春秋¶
髙不行年四十有七卒以建中靖國元年十月¶
甲寅其兆在當陽縣之月光山望其先人而不¶
同域葬以崇寕元年正月之乙酉娶劉氏生一¶
男二女男曰遜女皆未嫁其弟晉臣請予銘庭¶
<pb:KR4d0182_SBCK_023-22b>¶
堅曰仲良遊不廣仕不達故可傳者少然游擇¶
人仕擇義亦可以銘銘曰¶
嗟乎仲良其才可以頡頏於丗其義可以長雄¶
於郷不展不熾奄以就木我銘送之尚閲陵谷¶
　　　　　楊寛之墓誌銘¶
公諱恕字寛之本河東人逺祖某唐末見中原¶
亂甚將數子官于蜀因求便利田宅居之一人¶
家于普州一人家于梓州一人家于資州三族¶
皆以衣冠傳其舊業有諱某者以儒學有聞於¶
<pb:KR4d0182_SBCK_023-23a>¶
蜀王氏欲官之不可遂隠約銀山閭當時以爲¶
處士之秀處士生繼安繼安生仲明仲明生翺翶君¶
之父也君爲童兒日誦千言師以爲不煩我同¶
舎生皆爲不可及稍長酷愛春秋左氏暇則繞¶
楹誦之同舍生試取本䆫間按之自初至終不¶
繆一字有王田先生者砥礪名節以教郷閭之¶
子弟來學者必考其素至君來欣然受之曰此¶
諸生之表也君於書無所不觀聞人間所未見¶
書必購取之論學取友是是非非終不以寒微¶
<pb:KR4d0182_SBCK_023-23b>¶
貴勢奪其名實其與人言行有操治家理財皆¶
有繩墨耆艾趨庭親年已八十餘奉養能致其¶
樂紹聖四年春正月不幸以疾卒於牖下享年¶
六十有一疾革矣親友問焉則曰死生之說我¶
自知顧大人春秋髙人子棄寢門而去此爲無¶
窮之恨娶黄氏有子曰中師中師之子曰綰綰¶
以曽大父之命來告曰寛之克家子不幸而死¶
中師有疾不能將命敢使綰以進士馮儀狀乞¶
銘重言十九使此子不隨丗磨滅實有望於門¶
<pb:KR4d0182_SBCK_023-24a>¶
下問其親黨曰寛之誠善士馮君之言不妄則¶
許銘之綰大父以元符元年冬十二月壬午葬¶
於内江縣安養郷西南山之下從曽大母黄夫¶
人之兆日迫矣銘不可緩則叙而銘之銘曰¶
我行三巴林谷箐深僵臥絶壑楩柟十尋匠人¶
營國一購百金獨閲歲月異材陸沉用君之能¶
渠不富貴以逺不收可笑而喟樗櫟犧象又何¶
足賴内江東流其山頎頎其栢其松其檉其榿¶
從母安宅以慰孝思¶
<pb:KR4d0182_SBCK_023-24b>¶
　　　　　張子履墓誌銘¶
外兄張子履殁後十年當元符之己卯其子協¶
奉其母史氏夫人之命以四月癸酉葬子履於¶
蜀嚴道而來請銘曰先君和易得於自然敬畏¶
則有家法從事二十餘年不岀州縣未甞慼嗟¶
年五十九病在果州顧言曰吾平生力行所聞¶
未甞遇知己我死汝求立言之君子銘吾墓吾¶
不朽矣敢以銘請於舅氏某謝不能而不聽則¶
爲銘曰張氏本河南族姓唐末避亂而家成都¶
<pb:KR4d0182_SBCK_023-25a>¶
成都亂甚乃家于嚴道今四丗矣家故饒財而¶
好施歲具布褐百稱以給老貧行之不倦施而¶
不報以數丗有諱誾者一舉進士第前此雅州¶
未有進士郷里以爲榮觀卒官太常少卿贈其¶
父琫尚書工部侍郎君諱祺子履字也侍郎之¶
孫少卿之子少卿蓋三娶曰胥氏追封仙居縣¶
君曰錢氏追封仙源縣君曰黃氏封長壽縣君¶
君胥氏出也仙源愛其愿且死盻君不忍訣長¶
壽未甞許諸子迎侍而君官果州請之而行可¶
<pb:KR4d0182_SBCK_023-25b>¶
以觀其孝矣初爲邛州火井尉時少卿知韶州¶
歎曰人乃柰何逺出親側乃割俸之半以奉韶¶
州曰極知無益且脩子職在火井時甲寅乙卯¶
邛州大饑君䘏窮民以數萬茶場典吏以自盜¶
繫獄君甞諉此吏請圭田未入或曰此吏有善¶
馬可取償君曰人方急難取是於我何有旣而¶
官没其家資君不悔也進士吳時邑子也君禮¶
之超然異於諸生已而時再登第有能聲士以¶
此多之火井四考父老至今稱其廉其爲嘉州¶
<pb:KR4d0182_SBCK_023-26a>¶
司理參軍凡獄有法重於情法難明必奏讞侍¶
御史周尹出按屬部君上便宜六事尹歎其材¶
會尹入奏未達京師而補外不果以聞其後以¶
録事參軍佐簡州果州便於私而戾於法必就¶
法戾於法而便於民必子民平生未甞以書于¶
上官上官亦罕知之時時作歌詩文章以自見¶
和而不流怨而不怒者也君亦三娶初娶史氏¶
尚書屯田郎中安丗之女再娶黃氏處士黌之¶
女又娶史氏忠州司法參軍襄之女子曰協長¶
<pb:KR4d0182_SBCK_023-26b>¶
壽君於某爲姑處士之女於某爲從妹長壽春¶
秋髙而康強史夫人博學而能文恩親當銘況¶
行治可紀耶其詩曰¶
年運而氣剛不刓其方仕蹇而心亨不汙其清¶
有韞不發以文自揭老萊之婦能誄其夫之死¶
靡它詩禮其孤龍門之丘在漢嚴道從先人居¶
式追其孝¶
豫章黃先生文集第二十三¶
<pb:KR4d0182_SBCK_023-27a>¶
